<!DOCTYPE html>

<html>

	<head>
		<meta charset="utf-8">
	</head>
	
	<body>
		<h3>Портрет</h3>
		
		<p>Ян Бибиян не търпеше никакви обуща. Той обичаше да ходи бос и затова
		ходилата му бяха разплескани като жаби, пръстите — разперени, а кожата на
		коленете му беше груба, мазолеста и нацепена така много от вятър, студ,
		вода и други неизвестни причини, че понякога от някои от тия цепнатини
		течеше кръв. Върху кожата с нокът той понякога написваше името си Ян
		Бибиян и то личеше отдалеч, като написано с тънко тебеширче.</p>

		<p>Бедните му родители полагаха много труд и грижи, за да вкарат в пътя
		своето любимо и единствено момче, ала напразно. Нищо не помогна: нито
		сълзите на майка му, която денонощно работеше чуждо и тъчеше на стана,
		нито съветите на трудолюбивия му баща, които понякога се превръщаха в
		плесници или дърво. Баща му гледаше с големи грижи единственото лозе, що
		имаше, и носеше от планината дърва с магаренцето си, което по характер и
		послушност далече надминаваше непоправимия Ян Бибиян.</p>
		
		<h3>Среща с дяволчето</h3>
		
		<p>Ян Бибиян отиде да скита извън града. Той дълго стоя на моста на
		реката и хвърля камъни в бистрия вир долу, където играеха весело дребни
		рибки. После се качи на една стара върба и дълго време кука като кукувица.
		Сетне излезе на пътя и хвърли няколко камъка подир един автомобил, който
		със светкавична бързина префуча край него и го покри с облак прах.</p>

		<p>Дълго гледа след автомобила Ян Бибиян, най-после посочи малкото си
		юмруче по следите му и се закани.</p>

		<p>Какво да прави? Нещо чоплеше немирната му душа и не му даваше спокойствие.
		Тоя ден не му се удаде да направи никаква пакост. Без успех останаха
		всичките му лоши замисли и той вървеше недоволен и мрачен. Сплесканата
		коса на главата му изглеждаше като повехнала трева над някоя кратунена
		саксия.</p>
		
		<p>/из „Ян Бибиян. Невероятни приключения на едно хлапе.“, Елин Пелин/</p>
	</body>
	
</html>
